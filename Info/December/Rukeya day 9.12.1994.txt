উপমহাদেশের নারী জাগরণের অগ্রদূত মহীয়সী নারী বেগম রোকেয়া ১৮৮০ সালের ৯ই ডিসেম্বর জন্মগ্রহণ করেন। তিনি একাধারে শিক্ষানুরাগী,সমাজ কর্মী,এবং নারীধিকার আইনজীবী ছিলেন। জানা যায় ৯ই ডিসেম্বর তাঁহার জন্ম ও প্রয়াণ দিবস উপলক্ষে রংপুরের  পায়রাবন্দবাসী ১৯৭৪ সাল থেকে এ দিনে বেগম রোকেয়া দিবস পালন করে থাকে। সরকারিভাবে ১৯৯৪ থেকে জেলা প্রশাসনের আয়োজনে বেশ ঘটা করেই দিবসটি পালন হয়। সেই সঙ্গে পায়রাবন্দে ৯-১১ ডিসেম্বর রোকেয়া মেলা বসে। সেখানে তিনদিন ব্যাপী আলোচনা সভা ও সাংস্কৃতিক অনুষ্ঠান হয়। অপরদিকে বেগম রোকেয়া কলেজ, বিশ্ববিদ্যালয় সহ অন্যান্য স্কুল, কলেজ ও বিশ্ববিদ্যালয়ে এ দিবসটি তাঁর স্মরণে উদযাপন করা হয়। এ দিনকে কেন্দ্র করে সারা দেশে আলোচনা সভা,কবিতা আবৃত্তি, রচনা প্রতিযোগিতা, চিত্রাঙ্কন প্রতিযোগিতা অনুষ্ঠিত হয়। বাংলাদেশ সরকার প্রতিবছর এ দিনে "বেগম রোকেয়া পদক" প্রদান করে,বিভিন্ন সমাজসেবামূলক কাজের স্বীকৃতি স্বরূপ।
শিক্ষাক্ষেত্রে তাঁর অবদান এবং আগ্রহের কারনেই আজ এ দেশের মেয়েরা, ছেলেদের সাথে তাল মিলিয়ে পড়ালেখা করতে পারছে। এ দেশের নারীজাতি জীবনভর এই মহীয়সী নারীর কাছে চির কৃতজ্ঞ থাকবে।  