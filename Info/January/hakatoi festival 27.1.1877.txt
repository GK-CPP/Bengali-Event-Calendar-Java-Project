খাসিয়াদের প্রাণের উৎসব ‘হকতই’ খাসিয়া পল্লীর সদরে-অন্দরে তাই আজ খুশির ঝলকানি। কারণ আজ যে ‘হকতই’ -খাসিয়াদের প্রাণের উৎসব। সিলেটের জৈন্তাপুরের নিজপাটের খাসিয়া পল্লীতে এমনি অনন্য এক চিত্র ফুটে ওঠে মঙ্গলবার।বাংলাদেশের মূলধারার খাসিয়া ‘সিংন্টেংদের’ প্রধান ধর্মীয় ও সামাজিক উৎসব হচ্ছে ‘হকতই’। প্রতিবছর মাঘের শুক্লপক্ষের সপ্তমী তিথিতে এটি উদযাপিত হয়। আশীর্বাদ, প্রার্থনা, নৈবেদ্য নিবেদন আর ঐতিহ্যবাহী বৈচিত্র্যময় নানা অনুষ্ঠানের মাধ্যমে ব্যাপক উৎসাহের সাথে এদিনটি পালন করা হয়। ‘হকতই’ এর কার্যক্রম শুরু হয় সূর্যোদয়ের সাথে সাথে অবশ্য পালনীয় ধর্মীয় আচার-অনুষ্ঠান ‘সিয়াংজা’র মাধ্যমে। কলাপাতার সামনের অংশ কেটে এনে সেখানে ফল-মূল, পিঠা, চিড়, মুড়ি রান্না করা খাবারের কিছু অংশ রেখে ঘরের নির্ধারিত জায়গায় পূর্বদিকে মুখ করে রাখা হয়। মৃত পূর্বপুরুষের প্রত্যেকের কিংবা কয়েকজনের জন্য একটি পাতা রাখা হয়। এরপর বাড়ির সবাই মিলে সমবেত হন এবং বিশেষ পদ্ধতিতে ধর্মীয় আচারে সমবেত হন। অনুষ্ঠান পরিচালনা করেন বাড়ির বয়স্ক মহিলারা। তারা মৃত পূর্বপুরুষদের আত্মার শান্তি ও মুক্তি কামনা করেন এ অনুষ্ঠানের মাধ্যমে। নিজেদের অনাগত দিনের মঙ্গলও কামনা করেন একই সাথে।‘সিয়াংজা’-এর পরই প্রতিবেশী ও আত্মীয়স্বজনদের মধ্যে নিজেদের তৈরি নানা রকম পিঠা ও ঘরে তৈরি ঐতিহ্যবাহী খাবার পাঠানোর ধুম পড়ে। আর ‘হকতই’ এর ২/৩ দিন পূর্ব থেকেই এর প্রস্তুতি চলতে থাকে। দূর-দুরান্তে বসবাসরত আত্মীয়-স্বজনরা বাড়িতে আগেই চলে আসেন। পরিধান করা হয় নতুন জামা-কাপড়। কুশল বিনিময় করেন একজন আরেকজনের সাথে। চলে খেলাধুলা আর সাংস্কৃতিক অনুষ্ঠানেরও আয়োজন। জৈন্তাপুরের নিজপাটের নমিতা নাইয়াংয়ের মতে, ‘হকতই’ আমাদের প্রাণের উৎসব।