ঘুড়ি একপ্রকারের হাল্কা খেলনা, যা সুতা টেনে আকাশে ওড়ানো হয়।বিশ্বজুড়েই ঘুড়ি ওড়ানো একটি মজার খেলা। এছাড়াও বহু দেশে ঘুড়ি ওড়ানোর উৎসব ও প্রতিযোগিতার আয়োজন করা হয়। দক্ষিণ এশিয়ার দেশগুলোর মধ্যে বাংলাদেশ, ভারত, পাকিস্তান, আফগানিস্তান প্রভৃতি দেশে ঘুড়ি ওড়ানো একটি বিনোদনমূলক অবসর বিনোদন।বাংলাদেশ বিশেষ করে পুরোন ঢাকায় পৌষ মাসের শেষ দিন, অর্থাৎ পৌষ সংক্রান্তিতে ঘুড়ি ওড়ানো উৎসব পালন করা হয়।এ উৎসব সাকরাইন উৎসব নামেও পরিচিত। বাংলাদেশে শীত মৌসুমের বাৎসরিক উদযাপন ঘুড়ি উড়িয়ে পালন করা হয়। পুরান ঢাকায় পৌষ সংক্রান্তি বা সাক্রাইন সার্বজনীন ঢাকাইয়া উৎসবের রূপ নিয়েছে। বর্তমানে দিনভর ঘুড়ি উড়ানোর পাশাপাশি সন্ধ্যায় বর্ণিল আতশবাজি ও রং- বেরঙ ফানুশে ছেয়ে যায় বুড়িগঙ্গা তীরবর্তী শহরের আকাশ। বাংলা নবম মাস পৌষ মাসের শেষ দিনে আয়োজিত হয় যা জানুয়ারী মাসের ১৪/১৫ তারিখে পড়ে। বাংলাদেশের প্রাচীন উৎসবের মধ্যে এটি অন্যতম। যদিও এটা সমগ্র বাংলাদেশ ব্যাপী পালিত হয় না। কিন্তু এটি খুব জনপ্রিয় ও গুরুত্বপূর্ণ বাংলাদেশি সংস্কৃতি। এটাকে ঐক্য ও  বন্ধনের প্রতীক হিসেবে ধরা হয়। 